---
title: Jak obronić się przed atakiem agresywnego psa
date: 2020-01-08
slug: jak-obronic-sie-przed-atakiem-agresywnego-psa

---
**W trosce o bezpieczeństwo swoje i swych dzieci warto poznać kilka podstawowych zasad zachowania się w określonych sytuacjach.** 

![obrona przed atakiem psa](/jak_obronic_sie_przed_atakujacym_psem.jpg "atakujące agreswyne psy")

## Spotkanie z agresywnym czworonogiem

Jedną z potencjalnie niebezpiecznych sytuacji jest zaś spotkanie z bezpańskim psem. To spory problem, zwłaszcza w przypadku dzieci, które zazwyczaj z ufnością podchodzą do wszystkich napotkanych zwierzaków. O czym warto pamiętać podczas spotkania z psem – nie zawsze przyjaźnie nastawionym do człowieka?

  
W trosce o swe bezpieczeństwo warto wobec takiego zwierzaka zachować dystans i pod żadnym pozorem go nie drażnić. Lepiej też nie zbliżać się do jedzącego psa oraz do suki, która opiekuje się młodymi. Częstymi błędami jest też karmienie nieznanych psów oraz odbieranie ich przedmiotów, którymi właśnie się bawią. Takie zachowanie ze strony człowieka może wyzwolić agresywne zachowanie nawet u spokojnego z natury psa.

![](/co_robic_gdy_zaatakuje_nas_pies.jpg)

## Zachowaj spokój

W przypadku spotkania z wyraźnie wrogo nastawionym psem należy zaś zachować spokój. Wykonywanie gwałtownych ruchów nie jest w takiej sytuacji zalecane, podobnie zresztą jak ucieczka. Wiele psów dopiero w chwili, gdy widzi uciekającego człowieka, przystępuje do ataku. Powód jest prosty. Widok uciekającej ofiary budzi w psie łowcze instynkty i prowokuje go do działania.

  
Warto też pamiętać o tym, że sygnały wysyłane przez psa i jego mowa ciała mogą nieraz wprowadzać w błąd. Machanie ogonem, które tak wielu z nas odbiera jako gest przyjaźni i ufności, wcale nie musi być takim pozytywnym gestem. Warto też pamiętać, że bezpańskie psy błąkające się po ulicach mogą być nieobliczalne, zaś ich reakcje na ludzi – bardzo zróżnicowane.

## Jak się bronić w sytuacji ataku

Jeśli już dojdzie do ataku ze strony psa, warto zapewnić sobie bezpieczeństwo na wszelkie możliwe sposoby. Najważniejsza jest ochrona gardła oraz twarzy, które należy starannie zasłonić. Można użyć do obrony przed psem kija lub parasolki – każdego przedmiotu znajdującego się pod ręką.

W przypadku pogryzienia przez psa ważna jest w pierwszej kolejności pomoc lekarza – nawet jeśli rana jest powierzchowna. Rana taka wymaga bowiem starannego oczyszczenia i założenia opatrunku. Należy o wypadku powiadomić również stosowne władze: policję oraz władze sanitarne, a przede wszystkim – poszukać właściciela psa. Konieczne jest ustalenie, czy zwierzę było szczepione przeciw wściekliźnie. Jeśli nie – konieczne są dalsze zabiegi lekarskie, mające chronić pogryzionego przed tą chorobą.